કૃતિ , એક 16 વર્ષની  સાયન્સમાં ભણતી વિદ્યાર્થીની છે. કૃતિ તેનાં પરિવાર સાથે રહે છે. કૃતિ પાસે પોતાનો મોબાઈલ નથી. કૃતિને પોતાનાં અભ્યાસ અર્થે ઈન્ટરનેટ એક્સેસની જરૂર પડતી રહે છે. તેમનાં માતા-પિતા એ જાણતા હોવા છતાં, કે કૃતિ ઈન્ટરનેટનો ઉપયોગ માત્ર અભ્યાસ માટે કરે છે આમ છતાંય કૃતિ જ્યારે પણ ઈન્ટરનેટનો ઉપયોગ કરે છે ત્યારે ઘરનું કોઈ ને કોઈ સભ્ય કૃતિ જાણે એક ગુનેગાર હોય તેની જેમ તેનાં પર નજર રાખે છે. તેની જ સરખમણીએ તેનાંથી બે વર્ષ નાનો તેનો ભાઈ વિશ્વ, કે જેને કૃતિ જેટલી ઈન્ટરનેટની અને ગેજેટ્સની જરૂરિયાત નથી તેને તેનું પર્સનલ કમ્પ્યુટર અને મોબાઈલ લઈ આપવામાં આવ્યો છે, અને એ પણ ઈન્ટરનેટની સુવિધા સાથે. આખરે આવો ભેદભાવ શા માટે?

કૃતિ એ કોઈ ચોક્કસ વ્યક્તિ નથી, પણ સમાજની લગભગ દરેક સ્ત્રી છે કે જે આવા ભેદભાવનો ભોગ બની રહી છે. આપણો સમાજ આટલો બધો મોડર્ન થયો હોવા છતાં આવી ઘણી બાબતો પર અસમાનતા પ્રવર્તે છે. પરંતુ, ટેક્નોલોજી જ્યારે કોઈ પણ વસ્તુની જાણકારી માટેનો મુખ્ય સ્ત્રોત બની ગયું હોવાથી, ટેક્નોલોજી બાબતે કરાતો આવો ભેદભાવ ખૂબ જ ચિંતાજનક છે.

આપણે સૌ જાણીએ છીએ કે હવે તો ઘણાં બધાં અભ્યાસક્રમો પણ ઓનલાઇન ભણાવવામાં આવે છે. પણ આ જાણતાં હોવા છતાં પણ આપણે સ્ત્રીઓ પર ટેક્નોલોજી અને ઈન્ટરનેટનાં વપરાશ પર રોક લગાવીએ છીએ. આ આપણી સંકુચિત માનસિકતા નહીં તો શું છે! આવી સંકુચિત માનસિકતા દૂર થવી જોઈએ અને સ્ત્રીઓને વધું ને વધું ટેકનોલોજીકલ શિક્ષણ અપાવવું જોઈએ.

આપણે એ ક્યારેય ન ભૂલવું જોઈએ કે એક શિક્ષિત પુરુષ એક ઘરનો ઉદ્ધાર કરી શકે છે જ્યારે એક શિક્ષિત સ્ત્રી બે ઘરને આગળ લાવી શકે છે.
